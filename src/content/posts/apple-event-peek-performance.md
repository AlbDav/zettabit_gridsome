---
path: apple-event-peek-performance
title: Apple Event - Peek Performance
subtitle: Analizziamo insieme tutte le novità presentate da Apple durante l'evento dell'8 marzo 2022, incentrato sulle performance.
image: ../../images/Apple-Mac-Studio-Studio-Display-lifestyle-01-220308.jpg
alt: Il logo dell'Apple Event dell'8 marzo 2022.
date: 2022-03-09
categories: ['eventi']
tags: ['apple', 'apple event', 'mac', 'iphone', 'apple tv+', 'ipad']
---

## Successi e novità per Apple TV+
Apple ha aperto l'evento parlando di Apple TV+ e flexando tutti i suoi film che hanno ricevuto delle candidature agli Oscar (in particolare **Macbeth** e **CODA**).

Ha poi presentato tutti i titoli **Apple Original** che entreranno a far parte del catalogo nel 2022.

Infine ha presentato la vera novità per quanto riguarda Apple TV+: **Friday Night Baseball**. Grazie a questo servizio sarà infatti possibile guardare le partite della **Major League Baseball** del venerdì sera.

Questo servizio sarà disponibile **dall'inizio della prossima stagione** in Stati Uniti, Canada, Australia, Brasile, Giappone, Messico, Porto Rico, Corea del Sud e Regno Unito, ma come al solito verranno man mano aggiunti altri paesi. Almeno per un periodo iniziale **non ci sarà la necessità di un abbonamento aggiuntivo**.

![Il poster di presentazione di Friday Night Baseball.] (../../images/Apple-TV-plus-MLB-Friday-Night-Baseball-hero.jpg)
*Il poster di presentazione di Friday Night Baseball.*

## Nuovi colori iPhone 13 e 13 Pro e nuovo chip per iPhone SE
Per quanto riguarda iPhone 13 e 13 Pro sono state introdotte **due nuove colorazioni**: **green** per iPhone 13 e **alpine green** per iPhone 13 Pro.

È stata anche introdotta la **nuova linea di iPhone SE**, con un hardware rinnovato. I nuovi iPhone saranno infatti equipaggiati con i chip **A15 Bionic**, che permetteranno di eseguire operazioni intensive come il gaming, la realtà aumentata e il machine learning.

iPhone SE sarà disponibile **dal 18 marzo** con ordinazioni a partire dall'11, e potrà essere acquistato in **3 versioni**: PRODUCT(RED), midnight e starlight, con un prezzo che parte da **529€** per il modello da **64GB**.

Insieme agli iPhone è stato annunciato il rilascio di **iOS 15.4**, che includerà tra le altre cose lo sblocco tramite Face ID anche quando si indossa la **mascherina**, una **nuova voce** per Siri e l'aggiunta di nuove lingue per **Visual Lookup**.

![I nuovi iPhone SE nelle tre colorazioni.] (../../images/Apple-iPhoneSE-hero-3up-220308.jpg)
*I nuovi iPhone SE nelle tre colorazioni.*

## M1 anche per iPad Air
Apple introduce anche una nuova versione di **iPad Air**, con un **chip M1** a bordo.

Questo nuovo modello presenta inoltre la fotocamera frontale **Ultra Wide**, il supporto a **Center Stage** e una porta **USB-C** per un trasferimento dati 2 volte più veloce.

Anche questo prodotto sarà ordinabile a partire dall'11 marzo e sarà disponibile **dal 18**, con un prezzo base di **699€** (sempre per il modello da **64GB**).

![L'assortimento di colori dei nuovi iPad Air.] (../../images/Apple-iPad-Air-hero-color-lineup-220308.jpg)
*L'assortimento di colori dei nuovi iPad Air.*

## M1 si aggiorna ancora: M1 Ultra
Dopo il Pro viene il Max, ma dopo il Max cosa viene? Ora lo sappiamo, grazie mamma Apple. L'azienda di Cupertino ci presenta il nuovo processore (il più potente di sempre ovviamente): **l'M1 Ultra**.

Già conosciamo le potenzialità di M1 Max e M1 Pro e sappiamo fin dove possono arrivare, ora con M1 Ultra Apple vuole spingersi ancora più lontano, andando a migliorare le **prestazioni** e il rapporto **potenza/consumo**. 

In questo nuovo processore troviamo infatti **20-core CPU**, di cui 16 ad alte prestazioni e 4 ad alta efficienza, fino a **64-core GPU** e fino a **128GB di memoria unificata**.

![A parità di prestazioni, i chip M1 consumano molta meno potenza rispetto ai chip usati sui pc.] (../../images/Apple-M1-Ultra-gpu-performance-01.jpg)
*A parità di prestazioni, i chip M1 consumano molta meno potenza rispetto ai chip usati sui pc.*

## Esperienza totalmente nuova per i Mac fissi: Mac Studio e Studio Display
La grande novità di questo evento riguarda proprio i Mac fissi. Sono stati infatti introdotti due prodotti che ne rivoluzioneranno l'esperienza: **Mac Studio** e **Studio Display**.

Grazie ai processori M1 (**Max** o **Ultra**), Mac Studio consentirà operazioni come il **rendering** di ambienti 3D molto complessi e la riproduzione di ben **18 tracce** video in formato **ProRes**. La **connettività** è un altro punto di forza: si possono infatti trovare **sul retro** quattro porte Thunderbolt 4, una porta Ethernet, due porte USB-A, una porta HDMI e una entrata jack audio. **Davanti** troviamo invece due porte USC-C e uno slot per schede SD.

Studio Display, con **27 pollici 5K** e una fotocamera da **12MP Ultra Wide**, è il compagno perfetto per questo Mac. Inoltre, grazie a un chip **A13 Bionic** è in grado di supportare **Center Stage**. Presenta anche il supporto per audio **Dolby Atmos** e tre porte Thunderblot 4, che possono essere utilizzare anche per la **ricarica rapida** di un Macbook Pro.

![Mac Studio e Studio Display.] (../../images/Apple-Mac-Studio-Studio-Display-hero-220308.jpg)
*Mac Studio e Studio Display.*